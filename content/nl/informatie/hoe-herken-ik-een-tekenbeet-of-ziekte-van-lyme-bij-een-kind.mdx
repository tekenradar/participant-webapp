---
title: Ziekte van Lyme
cover: ./images/waar-leven-teken.jpg
coverImageYPosition: 30%

previousPageURL: /informatie/hoe-krijg-je-de-ziekte-van-lyme
previousPageTitle: Hoe krijg je de ziekte van Lyme?
previousPageDescription: Kinderen spelen vaak in het groen en gaan bij wandelingen gemakkelijk ...

nextPageURL: /informatie/waar-moet-ik-op-letten-na-een-tekenbeet
nextPageTitle: Waar moet ik op letten na een tekenbeet?
nextPageDescription: Teken kunnen de ziekte van Lyme overdragen als ze zelf besmet zijn met ...

overviewPageKey: 'lyme'
---

## Hoe herken ik een tekenbeet of ziekte van Lyme bij een kind?
Kinderen spelen vaak in het groen en gaan bij wandelingen gemakkelijk van de paden af. Daardoor hebben ze meer kans op een tekenbeet en de ziekte van Lyme. Een kwart van alle tekenbeten vindt dan ook plaats bij kinderen.

Tekenbeten komen bij kinderen door hun lengte vaker op het hoofd en in de nek voor. Een pet of capuchon zou daarom kunnen beschermen tegen teken. Net als het dragen van een shirt met lange mouwen en een lange broek waarvan de pijpen in de sokken zijn gestopt.

Bedekkende kleding geeft nooit volledige bescherming. Het belangrijkste is om kinderen steeds goed op teken te controleren nadat ze in het groen hebben gespeeld. Wanneer dat kan is het belangrijk kinderen ook zelf te leren om te controleren op tekenbeten. Controleer ook alle kleding bij thuiskomst.


## Hoe herken ik de ziekte van Lyme bij een kind?
De klachten en symptomen door de ziekte van Lyme bij kinderen zijn wisselend. De eerste en meest voorkomende vorm van Lymeziekte bij kinderen is een rode ring of vlek op de huid ([erythema migrans](/informatie/erythema-migrans)). Deze huiduitslag komt bij 77 tot 89 procent van de kinderen met Lyme voor. Een andere, zeldzamere huidafwijking door Lyme die bij kinderen relatief vaak op het oor voorkomt is een Borellia-lymfocytoom. Een Borrelia-lymfocytoom is een gladde blauwrode pijnloze zwelling van één tot enkele centimeters.

De bacterie kan zich ook verder door het lichaam verspreiden en verschillende klachten veroorzaken, bijvoorbeeld door infectie van het zenuwstelsel. Dit wordt Lyme neuroborreliose genoemd. De meest voorkomende klacht bij kinderen met Lyme neuroborreliose is de aangezichtsverlamming. Bij een aangezichtsverlamming hangt de mondhoek naar beneden en kan het oog niet meer goed dicht. Andere klachten van een neuroborreliose kunnen zijn dat de oogbewegingen niet goed verlopen of dat er tekenen zijn van een hersenvliesontsteking.

Kinderen met de ziekte van Lyme kunnen ook een gewrichtsontsteking krijgen. De medische naam voor gewrichtsontsteking door Lyme is Lyme artritis. De meeste kinderen met Lyme artritis krijgen een ontstoken knie met zwelling, pijn en soms roodheid. De ziekte van Lyme kan ook met andere klachten samengaan (zoals vermoeidheid, concentratiestoornissen). Het is belangrijk dat de ziekte zo snel mogelijk wordt herkend en behandeld. Dit kan voorkomen dat de ziekte zich uitbreidt en verdere problemen veroorzaakt.


## Is de ziekte van Lyme anders bij kinderen en volwassenen?
De klachten en symptomen bij de ziekte van Lyme kunnen verschillen tussen kinderen en volwassenen. [Erythema migrans](/informatie/erythema-migrans) komt bij kinderen bijvoorbeeld veel vaker voor in het gezicht en de nek. Kinderen krijgen daarbij ook vaker andere klachten, zoals koorts, moeheid, hoofdpijn en gewrichtspijn. Ook een Borrelia-lymfocytoom komt in verhouding vaker voor bij kinderen. Kinderen én volwassenen met Lyme neuroborreliose kunnen een aangezichtsverlamming krijgen, maar bij kinderen is dit vaker de enige klacht van de ziekte.
