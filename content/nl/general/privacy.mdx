---
title: Privacyverklaring RIVM Infectieradar
---

### Het onderzoek
Het RIVM verwerkt persoonsgegevens op een rechtmatige, behoorlijke en transparante manier, conform wet- en regelgeving. Hoe het RIVM met uw gegevens omgaat is te lezen in de [algemene privacyverklaring van het RIVM](https://www.rivm.nl/documenten/privacyverklaring-rivm).

In aanvulling op de algemene privacyverklaring van het RIVM leest u in deze privacyverklaring over de gegevensverwerking door Infectieradar, waarvoor het RIVM verwerkersverantwoordelijke is. Door uw gegevens met Infectieradar te delen draagt u bij aan het onderzoek van het RIVM dat is gericht op de verspreiding van infectieziekten en het nieuwe coronavirus in het bijzonder. Als u deel wilt nemen aan dit onderzoek dan wordt u wekelijks uitgenodigd om via een vragenlijst recente gezondheidsklachten (zoals koorts en hoesten), die kunnen wijzen op een infectie met het nieuwe coronavirus, door te geven. Het RIVM heeft dit onderzoek in samenwerking met Influenzanet ontwikkeld. Influenzanet is de naam van een samenwerking tussen een aantal Europese universiteiten en overheden. Een overzicht van de deelnemers aan deze samenwerking kunt u [hier](http://www.influenzanet.info/) vinden. Infectieradar is de Nederlandse toepassing van bovengenoemd onderzoek.

Deelname aan het onderzoek is vrijwillig. Wij willen u er met klem op wijzen dat de vragenlijsten en het gebruik van de website voor u **geen** medisch doel dienen. Als u zorgen heeft over uw gezondheid zoek dan altijd hulp via de gebruikelijke medische instanties.

### Wat is de grondslag voor het verwerken van je persoonsgegevens?
De grondslag voor de verwerking van uw persoonsgegevens is uw toestemming. Dit betekent dat wij u toestemming vragen voor het verwerken van uw persoonsgegevens voor dit onderzoek. Alleen met uw toestemming kunnen wij uw persoonsgegevens verwerken.

U kunt uw toestemming altijd intrekken. Het intrekken van uw toestemming heeft geen terugwerkende kracht. Dit betekent dat het intrekken van uw toestemming geen gevolgen heeft voor verwerkingen die zijn gedaan in de periode voorafgaand aan het intrekken van uw toestemming.

Het intrekken van uw toestemming doet u door zich af te melden voor het onderzoek in uw persoonlijke instellingen. Deze optie is beschikbaar nadat u bent ingelogd.

### Welke persoonsgegevens verwerken wij?
Wij maken onderscheid tussen uw accountgegevens, de onderzoeksgegevens (de ingevulde vragenlijsten), de loggegevens en de onderzoeksresultaten.

#### Accountgegevens:
* e-mailadres
* wachtwoord (versleuteld)

#### Onderzoeksgegevens:
* Postcode (alleen eerste 4 cijfers)
* Geboortejaar en maand
* Gegevens over levensstijl
* Gezinssamenstelling
* Gegevens over medische risicogroep
* Gegevens over gezondheid (zoals klachten als koorts en hoesten)
* Gegevens over je testuitslag
* Gegevens over vaccinatie

#### Loggegevens:
* Identificatiecode (wordt automatisch gegenereerd bij aanmelden en is gekoppeld aan uw e-mailadres)

#### Onderzoeksresultaten:
Dit zijn de gegevens die in het kader van het uitvoeren van het onderzoek ontstaan. De onderzoeksresultaten zijn niet aan een specifieke deelnemer aan het onderzoek te koppelen.

### Met welk doel verwerken wij uw persoonsgegevens?

Wij verwerken uw persoonsgegevens voor de volgende doelen:

#### Aanmelden voor het onderzoek
U kunt zich voor het onderzoek aanmelden via de website [www.infectieradar.nl](https://www.infectieradar.nl/). U registreert zich dan als deelnemer door een account aan te maken. Hierdoor ontvangt u wekelijks een e-mail met vragenlijsten. Als u niet langer aan het onderzoek wilt deelnemen dan meldt u zich af. U kunt gebruik maken van de afmeldoptie in de instellingen. Dan ontvangt u geen vragenlijsten meer en worden uw accountgegevens verwijderd. Wij kunnen dan geen koppeling meer maken tussen uw accountgegevens en de onderzoeksgegevens.

#### Deelname aan het onderzoek
Nadat u zich heeft aangemeld voor het onderzoek, nodigen wij u eenmaal per jaar uit voor het invullen van een achtergrondvragenlijst. Daarnaast nodigen wij u wekelijks uit om via een vragenlijst informatie over uw gezondheidstoestand (zoals klachten als koorts en hoesten) door te geven. Hiervoor zullen wij uw e-mailadres gebruiken. Verder verwerken wij de eerste 4 cijfers van uw postcode van uw woonplaats, gegevens over uw levensstijl, gezinssamenstelling en tot welke voor het onderzoek relevante medische risicogroep u behoort.

#### Uitvoeren van (wetenschappelijk) onderzoek
Wij voeren onderzoek uit gericht op het in kaart brengen van gezondheidsklachten en de verspreiding van infectieziekten, en het coronavirus in het bijzonder. Als onderdeel hiervan voeren wij statistische analyses uit over de verspreiding van infectieziekten in Nederland en Europa. Daarvoor zullen wij uw geboortejaar, 4 cijfers van uw postcode, gegevens over uw gezinssamenstelling, tot welke relevante medische risicogroep u behoort, levensstijl en gegevens over uw gezondheidstoestand verwerken.

#### Publiceren van statistische analyses en resultaten wetenschappelijk onderzoek
Wij publiceren de onderzoeksresultaten en geven deze grafisch weer. Dit doen wij in (wetenschappelijke) publicaties, als wetenschappelijke ondersteuning voor beleid en wij publiceren onderzoeksresultaten op de website.

#### Het beschermen van de technische werking van onze computersystemen
Voor dit doel wordt onder andere gebruik gemaakt van het loggen (bewaren) van activiteit op de website in een zogenaamd logbestand. Wij loggen bijvoorbeeld het aanmaken van accounts op Infectieradar en hierbij verwerken wij een identificatiecode (ID) die is gekoppeld aan uw e-mailadres. Daarnaast maken wij voor de bescherming van de website gebruik van Google Recaptcha.

#### Communicatie
Wanneer u contact met ons opneemt (e-mail, brief enz.), registreren en bewaren wij dergelijke correspondentie. Wij bewaren deze correspondentie niet langer dan noodzakelijk.

#### Opslag van gegevens
Alle verwerkingen voor dit onderzoek, inclusief de opslag van de gegevens, vinden plaats binnen Nederland en de Europese Economische Ruimte (EER).

#### Analyseren van gegevens
Wij gebruiken statistische analysetechnieken voor het onderzoek, waarvan sommige in de categorie "machine-learning" (kunstmatige intelligentie) vallen. Dit houdt in dat wij de computer zelfstandig een verwerking laten doen. Bijvoorbeeld om alleen op basis van de door u ingevulde vragenlijst in te schatten of u wel of niet geïnfecteerd zou kunnen zijn met het coronavirus. Uw accountgegevens worden niet betrokken in deze verwerking en wij kunnen uw gegevens niet met andere gegevens uit andere bronnen combineren. U wordt niet onderworpen aan geautomatiseerde besluitvorming in de zin van de Algemene Verordening Gegevensbescherming.

### Hoe lang bewaren wij uw (persoons)gegevens?

#### Accountgegevens
De bewaartermijn voor accountgegevens is 2 jaar na de laatste keer dat u op [www.infectieradar.nl](https://www.infectieradar.nl) heeft ingelogd. Na het verstrijken van deze termijn, worden uw accountgegevens verwijderd.

Binnen bovengenoemde termijn kunt u, wanneer u zich niet heeft afgemeld voor dit onderzoek, opnieuw benaderd worden met het verzoek om vragenlijsten in te vullen. Bijvoorbeeld bij een nieuwe uitbraak van een infectieziekte.

#### Onderzoeksgegevens
De bewaartermijn voor onderzoeksgegevens is in principe 30 jaar na het invullen van de vragenlijsten. Deze bewaartermijn is nodig:
* Om een vergelijking te kunnen maken tussen de verschillende jaren.
* Om de onderzoeksgegevens eventueel te kunnen gebruiken voor onderzoek en vergelijkingsmateriaal in het geval van een nieuwe uitbraak van infectieziekten of pandemie.
* Omdat onderzoeksresultaten volgens toepasselijke richtlijnen altijd moeten kunnen worden gecontroleerd

#### Onderzoeksresultaten
De onderzoeksresultaten worden gepubliceerd. Hierop is geen bewaartermijn van toepassing.

#### Logbestanden
De gegevens in de logbestanden worden 6 maanden bewaard.

### Met wie worden uw (persoons)gegevens gedeeld
Zoals aangegeven in de inleiding draagt Infectieradar bij aan het onderzoek binnen het Europese samenwerkingsverband Influenzanet. Alleen onderzoeksgegevens (dus niet uw accountgegevens) kunnen voor wetenschappelijk onderzoek worden gedeeld met de deelnemers aan Influenzanet. Dit betekent dat geen gegevens worden gedeeld aan de hand waarvan u op directe wijze zou kunnen worden geïdentificeerd. Om ook de mogelijkheid op indirecte identificatie te beperken, worden de onderzoeksgegevens verder bewerkt alvorens ze worden gedeeld. Wij vervangen bijvoorbeeld het opgegeven geboortejaar en de vier cijfers van de postcode door een meer algemene “leeftijdscategorie” en “[COROP](https://en.wikipedia.org/wiki/COROP) regio”.

Op grond van de Algemene Verordening Gegevensbescherming blijven wij als verwerkingsverantwoordelijke verantwoordelijk voor deze gegevens. Uw gegevens worden niet doorverkocht of gebruikt voor commerciële doeleinden en verlaten de Europese Economische Ruimte (EER) niet.

### Uw rechten
De Algemene Verordening Gegevensbescherming geeft u verschillende rechten als het gaat om controle te houden over uw persoonsgegevens. Deze vindt u op de website van de Autoriteit Persoonsgegevens via [deze link](https://autoriteitpersoonsgegevens.nl/nl/onderwerpen/algemene-informatie-avg/rechten-van-betrokkenen).

Indien u een beroep wenst te doen op uw rechten, dan dient u de procedure te volgen die is opgenomen in de [algemene privacyverklaring van het RIVM](https://www.rivm.nl/documenten/privacyverklaring-rivm). Voor bijvoorbeeld het inzien van persoonsgegevens is het onder andere voor de bescherming van uw privacy nodig dat u uzelf eerst identificeert. Wij willen niet dat uw persoonsgegevens, bij het uitoefenen van uw rechten, in verkeerde handen komen.

U heeft altijd het recht een klacht over de verwerking van uw persoonsgegevens in te dienen bij de Autoriteit Persoonsgegevens of bij de rechter. Meer informatie daarover [vindt u hier](https://autoriteitpersoonsgegevens.nl/nl/zelf-doen/gebruik-uw-privacyrechten/klacht-melden-bij-de-ap).

### Beveiliging van uw persoonsgegevens en softwareleverancier
Ter bescherming van uw gegevens nemen wij passende maatregelen om misbruik, verlies, onbevoegde toegang, ongewenste openbaarmaking en ongeoorloofde wijzing tegen te gaan. De software is ontwikkeld door de Duitse softwareleverancier Coneno. Deze software wordt door het RIVM zelf beheerd. De leverancier van de software heeft geen toegang tot uw gegevens.

### Wijziging privacyverklaring
Deze privacyverklaring kan worden gewijzigd. In dat geval zullen wij de gewijzigde privacyverklaring op [www.infectieradar.nl/algemeen/privacy](https://www.infectieradar.nl/algemeen/privacy) publiceren.


##### Versie 2.1 21-08-2025

