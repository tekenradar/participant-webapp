---
title: Wie snel op teken checkt, heeft minder kans op Lyme
date: 2024-04-22T07:00:00.000Z
teaserImage: ./images/archief/Tekenopduim_RIVM.jpg
teaserText: "De teken zijn weer actief. Dit blijkt uit een stijging van het aantal tekenbeetmeldingen op Tekenradar.nl. En voor wie door een teek is gebeten: hoe eerder je een teek weghaalt, hoe kleiner de kans op de ziekte van Lyme. Toch controleren veel mensen zichzelf en anderen nog niet op teken na een bezoek aan het groen."
---

*22 april 2024*

*Bericht uitgebracht door RIVM en Wageningen University*

**De teken zijn weer actief. Dit blijkt uit een stijging van het aantal tekenbeetmeldingen op Tekenradar.nl. En voor wie door een teek is gebeten: hoe eerder je een teek weghaalt, hoe kleiner de kans op de ziekte van Lyme. Toch controleren veel mensen zichzelf en anderen nog niet op teken na een bezoek aan het groen.**

<br/>
---

"Het is belangrijk om een teek zo snel mogelijk te verwijderen. Dat maakt de kans op de ziekte van Lyme kleiner", vertelt Kees van den Wijngaard, epidemioloog bij het RIVM. "Wanneer een teek bijt,  duurt het even voordat een besmette teek de ziekmakende bacterie doorgeeft aan een mens."

Controleer altijd je hele lichaam op teken na een bezoek aan het groen. Doe dit ook bij een eventuele partner, kinderen en huisdieren. Oók na het tuinieren of spelen in de eigen tuin, picknick in het park of op vakantie. “je kunt in het hele land een tekenbeet oplopen, ook op plekken waar je er soms niet aan denk zoals in de duinen of in je tuin.”

### Tandenpoetsen? Tekencheck!
Wie na elk bezoek aan het groen 's avonds op teken controleert, maakt er een gewoonte van. Dan wordt het net zoiets als tandenpoetsen. En heb je een teek gevonden? Verwijder deze dan meteen met een puntig pincet of andere tekenverwijderaar. Daarna is het belangrijk om de plek van de beet nog drie maanden in de gaten te houden. Dan vergeet je het niet. Als daar een rode vlek of kring ontstaat, is dit een teken van de ziekte van Lyme. Neem dan contact op met de huisarts.

### Meld tekenbeten voor onderzoek via Tekenradar.nl
Iedereen kan tekenbeten en lymeklachten melden op Tekenradar.nl. Zo weten we waar en wanneer teken en de ziekte van Lyme het meeste voorkomen en kunnen we gericht werken aan het informeren van mensen en het voorkomen van tekenbeten. Van den Wijngaard: “dit jaar zoekt het RIVM samen met Radboudumc in Nijmegen en de omgeving ook mensen die een rode ring of vlek na een tekenbeet hebben gekregen”. Deze mensen worden na aanmelden op Tekenradar uitgenodigd voor onderzoek. Meedoen? Meld je tekenbeet op Tekenradar.nl

### Meer informatie over tekenbeten en ziekte van Lyme
- https://www.tekenradar.nl
- https://www.rivm.nl/tekenbeten-en-lyme
- https://www.expertisecentrumlyme.nl

